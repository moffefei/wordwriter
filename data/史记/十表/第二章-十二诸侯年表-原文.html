<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>史记-十表-第二章-十二诸侯年表-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>史记-十表<a href='../史记.html#十表'>：目录</a></p>
</div>
<div class='pn'><p class='pre'>上一节：<a href='第一章-三代世表-原文.html'>第一章-三代世表</a></p><p class='next'>下一节：<a href='第三章-六国年表-原文.html'>第三章-六国年表</a></p></div>
</div>

<h1>第二章-十二诸侯年表<span style='font-size:small'> 原文</span><span style='font-size:small;padding-left:5px'> <a href='第二章-十二诸侯年表-段译.html'>段译</a></span><span style='font-size:small;padding-left:5px'> <a href='第二章-十二诸侯年表-译文.html'>译文</a></span></h1>
<p>太史公读《春秋历谱谍》，至周厉王，未尝不废书而叹也。曰：呜呼，师挚见之矣！纣为象箸而箕子唏。周道缺，诗人本之衽席，《关雎》作。仁义陵迟，《鹿鸣》刺焉。及至厉王，以恶闻其过，公卿惧诛而祸作，厉王遂奔于彘，乱自京师始，而共和行政焉。是后或力政，强乘弱，兴师不请天子。然挟王室之义，以讨伐为会盟主，政由五伯，诸侯恣行，淫侈不轨，贼臣篡子滋起矣。齐、晋、秦、楚其在成周微甚，封或百里或五十里。晋阻三河，齐负东海，楚介江淮，秦因雍州之固，四海迭兴，更为伯主，文武所褒大封，皆威而服焉。是以孔子明王道，千七十余君，莫能用。故西观周室，论史记旧闻，兴于鲁而次《春秋》，上记隐，下至哀之获麟。约其辞文，去其烦重，以制义法，王道备，人事浃。七十子之徒口受其传指，为有所刺讥褒讳挹损之文辞不可以书见也。鲁君子左丘明惧弟子人人异端，各安其意，失其真，故因孔子史记具论其语，成《左氏春秋》。铎椒为楚威王傅，为王不能尽观《春秋》，采取成败，卒四十章，为《铎氏微》。赵孝成王时，其相虞卿上采《春秋》，下观近势，亦着八篇，为《虞氏春秋》。吕不韦者，秦庄襄王相，亦上观尚古，删十《春秋》，集六国时事，以为八览、六论、十二纪，为《吕氏春秋》。及如荀卿、孟子、公孙固、韩非之徒，各往往捃摭春秋之文以著书，不可胜纪。汉相张苍历谱五德，上大夫董仲舒推《春秋》义，颇着文焉。</p><p>太史公曰：儒者断其义，驰说者骋其辞，不务综其终始；历人取其年月，数家隆于神运，谱谍独记世谥，其辞略，欲一观诸要难。于是谱十二诸侯，自共和讫孔子，表见《春秋》《国语》学者所讥盛衰大指着于篇，为成学治古文者要删焉。</p>
<div class='pn'><p class='pre'>上一节：<a href='第一章-三代世表-原文.html'>第一章-三代世表</a></p><p class='next'>下一节：<a href='第三章-六国年表-原文.html'>第三章-六国年表</a></p></div></body>
</html>
