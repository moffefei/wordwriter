<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>史记-十表-第五章-汉兴以来诸侯王年表-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>史记-十表<a href='../史记.html#十表'>：目录</a></p>
</div>
<div class='pn'><p class='pre'>上一节：<a href='第四章-秦楚之际月表-原文.html'>第四章-秦楚之际月表</a></p><p class='next'>下一节：<a href='第六章-高祖功臣侯者年表-原文.html'>第六章-高祖功臣侯者年表</a></p></div>
</div>

<h1>第五章-汉兴以来诸侯王年表<span style='font-size:small'> 原文</span><span style='font-size:small;padding-left:5px'> <a href='第五章-汉兴以来诸侯王年表-段译.html'>段译</a></span><span style='font-size:small;padding-left:5px'> <a href='第五章-汉兴以来诸侯王年表-译文.html'>译文</a></span></h1>
<p>太史公曰：殷以前尚矣。周封五等：公、侯、伯、子、男。然封伯禽、康叔于鲁、卫，地各四百里，亲亲之义，褒有德也；太公于齐，兼五侯地，尊勤劳也。武王、成、康所封数百，而同姓五十五，地上不过百里，下三十里，以辅卫王室。管、蔡、康叔、曹、郑，或过或损。厉、幽之后，王室缺，侯伯强国兴焉，天子微，弗能正。非德不纯，形势弱也。</p><p>汉兴，序二等。高祖末年，非刘氏而王者，若无功上所不置而侯者，天下共诛之。高祖子弟同姓为王者九国，唯独长沙异姓，而功臣侯者百有余人。自雁门、太原以东至辽阳，为燕、代国；常山以南，大行左转，度河、济，阿、甄以东薄海，为齐、赵国；自陈以西，南至九疑，东带江、淮、谷、泗，薄会稽，为梁、楚、淮南、长沙国。皆外接于胡、越。而内地北距山以东尽诸侯地，大者或五六郡，连城数十，置百官宫观，僭于天子。汉独有三河、东郡、颍川、南阳，自江陵以西至蜀，北自云中至陇西，与内史凡十五郡，而公主列侯颇食邑其中。何者？天下初定，骨肉同姓少，故广强庶孽，以镇抚四海，用承卫天子也。</p><p>汉定百年之间，亲属益疏，诸侯或骄奢，忕邪臣计谋为淫乱，大者叛逆，小者不轨于法，以危其命，殒身亡国。天子观于上古，然后加惠，使诸侯得推恩分子弟国邑，故齐分为七，赵分为六，梁分为五，淮南分三，及天子支庶子为王，王子支庶为侯，百有余焉。吴楚时，前后诸侯或以适zh&#233;削地，是以燕、代无北边郡，吴、淮南、长沙无南边郡，齐、赵、梁、楚支郡名山陂海咸纳于汉。诸侯稍微，大国不过十余城，小侯不过数十里，上足以奉贡职，下足以供养祭祀，以蕃辅京师。而汉郡八九十，形错诸侯间，犬牙相临，秉其厄塞地利，强本干，弱枝叶之势，尊卑明而万事各得其所矣。</p><p>臣迁谨记高祖以来至太初诸侯，谱其下益损之时，令后世得览。形势虽强，要之以仁义为本。</p>
<div class='pn'><p class='pre'>上一节：<a href='第四章-秦楚之际月表-原文.html'>第四章-秦楚之际月表</a></p><p class='next'>下一节：<a href='第六章-高祖功臣侯者年表-原文.html'>第六章-高祖功臣侯者年表</a></p></div></body>
</html>
