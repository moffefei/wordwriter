<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>史记-十表-第三章-六国年表-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>史记-十表<a href='../史记.html#十表'>：目录</a></p>
</div>
<div class='pn'><p class='pre'>上一节：<a href='第二章-十二诸侯年表-原文.html'>第二章-十二诸侯年表</a></p><p class='next'>下一节：<a href='第四章-秦楚之际月表-原文.html'>第四章-秦楚之际月表</a></p></div>
</div>

<h1>第三章-六国年表<span style='font-size:small'> 原文</span><span style='font-size:small;padding-left:5px'> <a href='第三章-六国年表-段译.html'>段译</a></span><span style='font-size:small;padding-left:5px'> <a href='第三章-六国年表-译文.html'>译文</a></span></h1>
<p>太史公读《秦记》，至犬戎败幽王，周东徙洛邑，秦襄公始封为诸侯，作西畤用事上帝，僭端见矣。《礼》曰：“天子祭天地，诸侯祭其域内名山大川。”今秦杂戎翟之俗，先暴戾，后仁义，位在藩臣而臚于郊祀。君子惧焉。及文公逾陇，攘夷狄，尊陈宝，营岐雍之间。而穆公修政，东竟至河，则与齐桓、晋文中国侯伯侔矣。是后陪臣执政，大夫世禄；六卿擅晋权，征伐会盟，威重于诸侯。及田常杀简公而相齐国，诸侯晏然弗讨，海内争于战功矣。三国终之卒分晋，田和亦灭齐而有之，六国之盛自此始。务在强兵并敌，谋诈用而从衡短长之说起。矫称蜂出，誓盟不信，虽置质剖符犹不能约束也。秦始小国僻远，诸夏宾之，比于戎翟，至献公之后常雄诸侯。论秦之德义不如鲁卫之暴戾者，量秦之兵不如三晋之强也，然卒并天下，非必险固便形势利也，盖若天所助焉。</p><p>或曰“东方物所始生，西方物之成孰”。夫作事者必于东南，收功实者常于西北。故禹兴于西羌，汤起于亳，周之王也以丰镐伐殷，秦之帝用雍州兴，汉之兴自蜀汉。</p><p>秦既得意，烧天下《诗》《书》，诸侯史记尤甚，为其有所刺讥也。《诗》《书》所以复见者，多藏人家，而史记独藏周室，以故灭。惜哉，惜哉！独有《秦记》，又不载日月，其文略不具。然战国之权变亦有可颇采者，何必上古？秦取天下多暴，然世异变，成功大。传曰“法后王”，何也？以其近己而俗变相类，议卑而易行也。学者牵于所闻，见秦在帝位日浅，不察其终始，因举而笑之，不敢道，此与以耳食无异？悲夫！</p><p>余于是因《秦记》，踵《春秋》之后，起周元王，表六国时事，讫二世，凡二百七十年，着诸所闻兴坏之端，后有君子，以览观焉。</p>
<div class='pn'><p class='pre'>上一节：<a href='第二章-十二诸侯年表-原文.html'>第二章-十二诸侯年表</a></p><p class='next'>下一节：<a href='第四章-秦楚之际月表-原文.html'>第四章-秦楚之际月表</a></p></div></body>
</html>
