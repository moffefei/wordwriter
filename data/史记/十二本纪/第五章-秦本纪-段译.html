<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>史记-十二本纪-第五章-秦本纪-段译</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>史记-十二本纪<a href='../史记.html#十二本纪'>：目录</a></p>
</div>
<div class='pn'><p class='pre'>上一节：<a href='第四章-周本纪-段译.html'>第四章-周本纪</a></p><p class='next'>下一节：<a href='第六章-秦始皇本纪-段译.html'>第六章-秦始皇本纪</a></p></div>
</div>

<h1>第五章-秦本纪<span style='font-size:small'> 段译</span><span style='font-size:small;padding-left:5px'> <a href='第五章-秦本纪-原文.html'>原文</a></span><span style='font-size:small;padding-left:5px'> <a href='第五章-秦本纪-译文.html'>译文</a></span></h1>
<p>秦之先，帝颛顼之苗裔孙曰女脩。女脩织，玄鸟陨卵，女脩吞之，生子大业。大业取少典之子，曰女华。女华生大费，与禹平水土。已成，帝锡玄圭。禹受曰：“非予能成，亦大费为辅。”帝舜曰：“咨尔费，赞禹功，其赐尔皂游。尔后嗣将大出。”乃妻之姚姓之玉女。大费拜受，佐舜调驯鸟兽，鸟兽多驯服，是为柏翳。舜赐姓嬴氏。</p><p style="color:#967d63;">秦的祖先，是颛顼帝后代的孙女，名叫女修。女修织布时，燕子掉下卵，女脩吞了，生下儿子大业。大业娶了少典部族的女儿，名叫女华。女华生下大费，大费辅助夏禹治理水土。治水成功后，舜帝为表彰禹的功劳，赐给他一块黑色的玉圭。禹接受了赏赐，说：“治水不是我一个人能完成的，也是因为有大费做助手。”舜帝说：“啊!大费，你帮助禹治水成功!我赐你一副黑色的旌旗垂饰。你的后代将会兴旺昌盛。”因此把姚姓的美女赐予他为妻。大费行拜礼接受了赏赐，帮助舜驯养鸟兽，鸟兽多被驯服，这个人就是柏翳。舜赐姓为赢氏。</p><p>大费生子二人：一曰大廉，实鸟俗氏；二曰若木，实费氏。其玄孙曰费昌，子孙或在中国，或在夷狄。费昌当夏桀之时，去夏归商，为汤御，以败桀于鸣条。大廉玄孙曰孟戏、中衍，鸟身人言。帝太戊闻而卜之使御，吉，遂致使御而妻之。自太戊以下，中衍之后，遂世有功，以佐殷国，故嬴姓多显，遂为诸侯。</p><p style="color:#967d63;">大费生有两个儿子：一个叫大廉，即鸟俗氏的先祖；另一个叫若木，即费氏的先祖。若木的玄孙叫费昌，他的子孙有些住在中原地区，有些住在夷狄。费昌生当夏桀之时，他离开夏国，投奔商，为商汤驾车，在鸣条打败了夏桀。大廉的玄孙叫孟戏、中衍，中衍长得像鸟，能言人语。帝太戊听说，便让人占卜，结果说让他为自己驾车吉利，于是把他请来驾车，并且为他娶妻。从太戊以来，中衍的后代，世世辅佐殷国有功，所以赢姓中有不少显名于世，于是成为诸侯。</p><p>其玄孙曰中潏(y&#249;)，在西戎，保西垂。生蜚廉。蜚廉生恶来。恶来有力，蜚廉善走，父子俱以材力事殷纣。周武王之伐纣，并杀恶来。是时蜚廉为纣石北方，还，无所报，为坛霍太山而报，得石棺，铭曰“帝令处父不与殷乱，赐尔石棺以华氏”。死，遂葬于霍太山。蜚廉复有子曰季胜。季胜生孟增。孟增幸于周成王，是为宅皋狼。皋狼生衡父，衡父生造父。造父以善御幸于周缪王，得骥、温骊、骅骝、騄耳之驷，西巡狩，乐而忘归。徐偃王作乱，造父为缪王御，长驱归周，一日千里以救乱。缪王以赵城封造父，造父族由此为赵氏。自蜚廉生季胜已下五世至造父，别居赵。赵衰其后也。恶来革者，蜚廉子也，蚤死。有子曰女防。女防生旁皋，旁皋生太几，太几生大骆，大骆生非子。以造父之宠，皆蒙赵城，姓赵氏。</p><p style="color:#967d63;">中衍的玄孙叫中潏，住在西戎地区，保卫西垂。中潏生了蜚廉。蜚廉生了恶来。恶来力气很大，蜚廉善奔跑，父子都凭勇力臣事奉殷纣王。周武王伐纣，把恶来一起杀死。蜚廉为纣出使北方，回来时，因纣已死，没有地方禀报，就在霍太山筑起祭坛向纣王报告，祭祀时获得一幅石棺，其铭文说：“上天使处父幸免于殷亡之乱，赐给你石棺以光耀氏族。”蜚廉死后便葬于霍太山。蜚廉还有一个儿子叫季胜。季胜生了孟增。孟增受到周成王的宠幸，被分封于皋狼。孟增生了衡父。衡父生了造父。造父因善于驾车得到周缪王的宠幸，周缪王获得名叫赤骥、盗骊、骅骝、騄耳等驾车的骏马，驾车到西方巡视，乐而忘返。徐偃王作乱，造父为缪王驾车，长驱疾驰，一日千里，赶回周地来平定叛乱。缪王把赵城封给造父，造父一族从此称为赵氏。从蜚廉生季胜传五世到造父，开始另外住在赵城。赵衰就是他的后代。恶来革是蜚廉的儿子，早死。他有儿子叫女防。女防生旁皋，旁皋生太几，太几生大骆，大骆生非子。他们都因造父所受之宠，蒙恩住在赵城姓赵。</p><p>非子居犬丘，好马及畜，善养息之。犬丘人言之周孝王，孝王召使主马于汧渭之闲，马大蕃息。孝王欲以为大骆适嗣。申侯之女为大骆妻，生子成为適。申侯乃言孝王曰：“昔我先郦山之女，为戎胥轩妻，生中潏，以亲故归周，保西垂，西垂以其故和睦。今我复与大骆妻，生適子成。申骆重婚，西戎皆服，所以为王。王其图之。”于是孝王曰：“昔伯翳为舜主畜，畜多息，故有土，赐姓嬴。今其后世亦为朕息马，朕其分土为附庸。”邑之秦，使复续嬴氏祀，号曰秦嬴。亦不废申侯之女子为骆适者，以和西戎。</p><p style="color:#967d63;">非子居住在犬丘，喜爱马和其他牲口，并善于饲养繁殖。犬丘的人把这事告诉了周孝王，孝王召见非子，让他在汧(qiān，千)河、渭河之间管理马匹。马匹大量繁殖。孝王想让非子做大骆的继承人。申侯的女儿是大骆的妻子，生了儿子成，成做了继承人。申侯就对孝王说：“从前我的祖先是郦山那儿的女儿，她做了西戎族仲衍的曾孙胥轩的妻子，生了中潏，因为与周相亲而归附周朝，守卫西部边境，西部边境因此和睦太平。现在我又把女儿嫁给大骆为妻，生下成作继承人。申侯与大骆再次联姻，西戎族都归顺，这样，您才得以称王。希望您考虑一下吧。”于是孝王说：“从前伯翳为舜帝掌管牲畜，牲畜繁殖很多，所以获得土地的封赐，受赐姓嬴。现在他的后代也给我驯养繁殖马匹，我也分给他土地做附属国吧。”赐给他秦地作为封邑，让他接管嬴氏的祭祀，号称秦嬴。但也不废除申侯女儿生的儿子做大骆的继承人，以此来与西戎和好。</p><p>秦嬴生秦侯。秦侯立十年，卒。生公伯。公伯立三年，卒。生秦仲。</p><p style="color:#967d63;">秦赢生了秦侯。秦侯在位十年去世。秦侯生了公伯。公伯在位三年去世。公伯生了秦仲。</p><p>秦仲立三年，周厉王无道，诸侯或叛之。西戎反王室，灭犬丘大骆之族。周宣王即位，乃以秦仲为大夫，诛西戎。西戎杀秦仲。秦仲立二十三年，死于戎。有子五人，其长者曰庄公。周宣王乃召庄公昆弟五人，与兵七千人，使伐西戎，破之。于是复予秦仲后，及其先大骆地犬丘并有之，为西垂大夫。</p><p style="color:#967d63;">秦仲在位三年，周厉王无道，有些诸侯起来反叛。西戎也反叛王室，灭了住在犬丘的大骆之族。周宣王登上王位之后，任用秦仲当大夫，讨伐西戎。西戎杀掉了秦仲。秦仲即位为侯王二十三年，死在西戎手里。秦仲有五个儿子，大儿子叫庄公。周宣王召见庄公兄弟五人，交给他们七千兵卒，命令他们讨伐西戎，把西戎打败了。周宣王于是再次赏赐秦仲的子孙，包括他们的祖先大骆的封地犬丘在内，一并归他们所有，任命他们为西垂大夫。</p><p>庄公居其故西犬丘，生子三人，其长男世父。世父曰：“戎杀我大父仲，我非杀戎王则不敢入邑。”遂将击戎，让其弟襄公。襄公为太子。庄公立四十四年，卒，太子襄公代立。襄公元年，以女弟缪嬴为丰王妻。襄公二年，戎围犬丘，世父击之，为戎人所虏。岁余，复归世父。七年春，周幽王用褒姒废太子，立褒姒子为适，数欺诸侯，诸侯叛之。西戎犬戎与申侯伐周，杀幽王郦山下。而秦襄公将兵救周，战甚力，有功。周避犬戎难，东徙雒邑，襄公以兵送周平王。平王封襄公为诸侯，赐之岐以西之地。曰：“戎无道，侵夺我岐、丰之地，秦能攻逐戎，即有其地。”与誓，封爵之。襄公于是始国，与诸侯通使聘享之礼，乃用骝驹、黄牛、羝羊各三，祠上帝西畤。十二年，伐戎而至岐，卒。生文公。</p><p style="color:#967d63;">庄公居住在大骆的故邑西犬丘，生有三个儿子，长子叫世父。世父说：“西戎杀死我的祖父秦仲，我不杀戎王绝不入城而居。”于是率兵攻打西戎，把继承人的位置让给他的弟弟襄公。襄公因而立为太子。庄公在位四十四年去世，太子襄公即位。襄公元年，襄公把妹妹缪赢嫁给丰王为妻。襄公二年，西戎围攻犬丘，世父迎击，最后被戎人俘虏。过了一年多，戎人又放回世父。七年春，周幽王立褒姒为后而废太子，改立褒姒之子为太子，并多次失信于诸侯，因而诸侯反叛。西戎的犬戎和申侯一起攻打周朝，在郦山下杀死了幽王。秦襄公率兵营救周朝，作战有力，立了战功。周平王为躲避犬戎的骚扰，把都城向东迁到洛邑，襄公带兵护送了周平王。周平王封襄公为诸侯，赐给他岐山以西的土地。平王说：“西戎不讲道义，侵夺我岐山、丰水的土地，秦国如果能赶走西戎，西戎的土地就归秦国。”平王与他立下誓约，赐给他封地，授给他爵位。襄公在这时才使秦国成为诸侯国，跟其他诸侯国互通使节，互致聘问献纳之礼。又用黑鬃赤身的小马、黄牛、公羊各三匹，在西畤祭祀天帝。十二年，襄公伐西戎至岐，死。生文公。</p><p>文公元年，居西垂宫。三年，文公以兵七百人东猎。四年，至汧渭之会。曰：“昔周邑我先秦嬴于此，后卒获为诸侯。”乃卜居之，占曰吉，即营邑之。十年，初为鄜畤，用三牢。十三年，初有史以纪事，民多化者。十六年，文公以兵伐戎，戎败走。于是文公遂收周余民有之，地至岐，岐以东献之周。十九年，得陈宝。二十年，法初有三族之罪。二十七年，伐南山大梓，丰大特。四十八年，文公太子卒，赐谥为竫公。竫公之长子为太子，是文公孙也。五十年，文公卒，葬西山。竫公子立，是为宁公。</p><p style="color:#967d63;">文公元年，文公住在西垂宫。三年，文公率兵七百人到东边打猎。四年，到达汧水、渭水交会处。文公说：“从前，周朝把这里赐给我的祖先秦嬴做封邑，后来我们终于成了诸侯。”于是卜居该地，占辞为吉，在这里营造起城邑。十年，开始建造祭天地的鄜畤，用牛羊猪三种牲畜举行祭祀。十三年，开始设史官记载大事，百姓大多受到教化。十六年，文公率兵讨伐西戎，西戎败逃。文公收罗留居当地的周人归自己统治，将领土扩大到岐，而把岐以东的土地献给周。十九年，得到一块名叫“陈宝”的异石。二十年，开始设立诛灭三族的刑罚。二十七年，砍伐南山上的大梓树，梓树神变为公牛逃进了丰水。四十八年，文公的太子去世，赐谥为竫公。竫公的长子立为太子，即文公的孙子。五十年，文公去世，葬于西山。竫公的儿子即位，这就是宁公。</p><p>宁公二年，公徙居平阳。遣兵伐荡社。三年，与亳战，亳王奔戎，遂灭荡社。四年，鲁公子翚弑其君隐公。十二年，伐荡氏，取之。宁公生十岁立，立十二年卒，葬西山。生子三人，长男武公为太子。武公弟德公，同母鲁姬子，生出子。宁公卒，大庶长弗忌、威垒、三父废太子而立出子为君。出子六年，三父等复共令人贼杀出子。出子生五岁立，立六年卒。三父等乃复立故太子武公。</p><p style="color:#967d63;">宁公二年，宁公迁都到平阳。派遣军队征伐荡社。三年，与西戎的一支亳部落交战，亳王逃往戎地，于是灭了荡社。四年，鲁公子翬杀其国君隐公。十二年，宁公攻打荡氏，攻了下来。宁公从十岁开始登上王位，在位十二年去世，葬在西山。他生了三个儿子：长子武公为太子;武公的弟弟德公，与武公是同母兄弟;宁公之妾鲁姬子生了出子。宁公去世后，大庶长弗忌、威垒和三父废掉太子，拥立出子为君主。出子六年，三父等人又合伙派人谋杀出子。出子出生五岁即位，在位六年被杀。故三父等人又立从前的太子武公为君。</p><p>武公元年，伐彭戏氏，至于华山下，居平阳封宫。三年，诛三父等而夷三族，以其杀出子也。郑高渠眯杀其君昭公。十年，伐邽、冀戎，初县之。十一年，初县杜、郑。灭小虢。</p><p style="color:#967d63;">武公元年，征伐彭戏氏，直抵华山下。武公住在平阳封宫。三年，处死三父等人并灭了他们的三族，因为他们杀了出子。郑国的高渠眯杀其君昭公。十年，攻打邽、冀戎两地的戎族，开始在那设县。十一年，开始在杜、郑两地设县，灭了小虢。</p><p>十三年，齐人管至父、连称等杀其君襄公而立公孙无知。晋灭霍、魏、耿。齐雍廪杀无知、管至父等而立齐桓公。齐、晋为强国。</p><p style="color:#967d63;">十三年，齐人管至父、连称等杀其国君襄公而立公孙无知为君。晋国灭了霍、魏、耿三国。齐国雍廪杀死无知、管至父等人，拥立齐桓公。齐国、晋国成了强国。</p><p>十九年，晋曲沃始为晋侯。齐桓公伯于鄄。</p><p style="color:#967d63;">十九年，晋国的曲沃武公灭掉晋侯缗，开始做了晋侯。齐桓公在鄄称霸。</p><p>二十年，武公卒，葬雍平阳。初以人从死，从死者六十六人。有子一人，名曰白，白不立，封平阳。立其弟德公。</p><p style="color:#967d63;">二十年，秦武公去世，葬在雍邑平阳。开始用活人陪葬，陪葬者达六十六人。武公有一个儿子，名叫白。白未能即位，封在平阳。立了武公的弟弟德公为君。</p><p>德公元年，初居雍城大郑宫。以牺三百牢祠鄜畤。卜居雍。后子孙饮马于河。梁伯、芮伯来朝。二年，初伏，以狗御蛊。德公生三十三岁而立，立二年卒。生子三人：长子宣公，中子成公，少子穆公。长子宣公立。</p><p style="color:#967d63;">德公元年，开始住在雍城大郑宫。用牛羊猪各三百头在鄜畤祭祀天地。占卜居住雍城事，占卜结果为“后代子孙将东扩领土，到黄河饮马”。梁伯、芮伯来朝见。二年，开始规定伏日，杀狗祭祀以抵御热毒邪气。德公到三十三岁才登位，在位两年去世。他生了三个儿子：长子宣公，次子成公，少子穆公。长子宣公继位。</p><p>宣公元年，卫、燕伐周，出惠王，立王子穨。三年，郑伯、虢叔杀子穨而入惠王。四年，作密畤。与晋战河阳，胜之。十二年，宣公卒。生子九人，莫立，立其弟成公。</p><p style="color:#967d63;">宣公元年，卫国燕国攻打周王室，把惠王赶出朝廷，拥立王子穨为帝。三年，郑伯、虢叔杀死王子穨，送惠王返回朝中。四年，建密畤。与晋交战于河阳，取得胜利。十二年，宣公死。他生有九个儿子，都未能即位，立了他的弟弟成公为君。</p><p>成公元年，梁伯、芮伯来朝。齐桓公伐山戎，次于孤竹。</p><p style="color:#967d63;">成公元年，梁伯、芮伯来朝见。齐桓公征伐山戎，驻军于孤竹。</p><p>成公立四年卒。子七人，莫立，立其弟缪公。</p><p style="color:#967d63;">成公在位四年去世。生有七个儿子，都未能即位，立了他的弟弟缪公为君。</p><p>缪公(秦穆公)任好元年，自将伐茅津，胜之。四年，迎妇于晋，晋太子申生姊也。其岁，齐桓公伐楚，至邵陵。</p><p style="color:#967d63;">缪公任好元年，缪公亲自率兵伐茅津，取得胜利。四年，从晋国迎娶媳妇，娶的是晋太子申生的姐姐。此年，齐恒公攻楚，直达邵陵。</p><p>五年，晋献公灭虞、虢，虏虞君与其大夫百里傒，以璧马赂于虞故也。既虏百里傒，以为秦缪公夫人媵于秦。百里傒亡秦走宛，楚鄙人执之。缪公闻百里傒贤，欲重赎之，恐楚人不与，乃使人谓楚曰：“吾媵臣百里傒在焉，请以五羖羊皮赎之。”。楚人遂许与之。当是时，百里傒年已七十余。缪公释其囚，与语国事。谢曰：“臣亡国之臣，何足问！”缪公曰：“虞君不用子，故亡，非子罪也。”固问，语三日，缪公大说，授之国政，号曰五羖大夫。百里傒让曰：“臣不及臣友蹇叔，蹇叔贤而世莫知。臣常游困于齐而乞食铚人，蹇叔收臣。臣因而欲事齐君无知，蹇叔止臣，臣得脱齐难，遂之周。周王子穨好牛，臣以养牛干之。及穨欲用臣，蹇叔止臣，臣去，得不诛。事虞君，蹇叔止臣。臣知虞君不用臣，臣诚私利禄爵，且留。再用其言，得脱，一不用，及虞君难：是以知其贤。”于是缪公使人厚币迎蹇叔，以为上大夫。</p><p style="color:#967d63;">五年，晋献公灭虞、虢，俘虏了虞君和他的大夫百里傒，这是用垂棘所产的玉壁和北屈所产的骏马贿赂虞国的结果。俘虏了百里傒之后，又用他陪嫁秦缪公夫人到秦国。百里傒从秦逃到宛，被楚国边地的居民抓获。缪公听说百里傒很贤能，想用重金把他赎回，又怕楚人不肯给，就派人向楚国说：“我国陪嫁奴隶百里傒现在贵国，请用五张黑羊皮赎他。”楚人便答应将百里傒交给秦国。这时候，百里傒已有七十多岁。缪公释放了他，同他讨论国家大事。百里傒推辞说：“我是亡国之臣，哪里值得询问。”缪公说：“虞君正是因为不听您的劝告才亡国，这并不是您的罪过。”再三向他请教，谈了三天，缪公大喜，托付给他国家政务，号称五羖大夫。百里傒谦让说：“我可比不上我的朋友蹇叔，蹇叔贤能而世人不知。从前我曾游宦于齐，陷于困境，不得不向铚地的人讨饭，多亏蹇叔收留了我。我因而想在齐君无知手下做事，又是蹇叔劝阻我，我才幸免于齐国内乱，然后到了周。周王子颓喜欢牛，我借养牛求仕，当他正要任用我时，还是蹇叔劝阻我，我才离开，免遭杀身之祸。在虞君手下做事，蹇叔又劝阻我。我虽明知虞君不会重用，但心里又贪图爵禄，也就暂时留下了。（这三次，）有两次我听他的话都得以脱身，只有一次不听，就碰上了虞君亡国之难，由此可见他的贤能。”于是缪公派人用贵重的礼物把蹇叔请来，封他为上大夫。</p><p>秋，缪公自将伐晋，战于河曲。晋骊姬作乱，太子申生死新城，重耳、夷吾出奔。</p><p style="color:#967d63;">秋，缪公亲自率兵伐晋，与晋军交战于河曲。晋国的骊姬作乱，太子申生死于新城，重耳、夷吾逃亡国外。</p><p>九年，齐桓公会诸侯于葵丘。</p><p style="color:#967d63;">九年，齐桓公与诸侯会盟于葵丘。</p><p>晋献公卒。立骊姬子奚齐，其臣里克杀奚齐。荀息立卓子，克又杀卓子及荀息。夷吾使人请秦，求入晋。于是缪公许之，使百里傒将兵送夷吾。夷吾谓曰：“诚得立，请割晋之河西八城与秦。”及至，已立，而使丕郑谢秦，背约不与河西城，而杀里克。丕郑闻之，恐，因与缪公谋曰：“晋人不欲夷吾，实欲重耳。今背秦约而杀里克，皆吕甥、郄芮之计也。愿君以利急召吕、郄，吕、郄至，则更入重耳便。”缪公许之，使人与丕郑归，召吕、郄。吕、郄等疑丕郑有间，乃言夷吾杀丕郑。丕郑子丕豹奔秦，说缪公曰：“晋君无道，百姓不亲，可伐也。”缪公曰：“百姓苟不便，何故能诛其大臣？能诛其大臣，此其调也。”不听，而阴用豹。</p><p style="color:#967d63;">晋献公死。立骊姬所生子奚齐为君，奚齐之臣里克杀奚齐。荀息立卓子为君，里克又杀卓子和荀息。夷吾派人向秦请求，希望回晋国。缪公答应了他，派百里傒率兵护送夷吾。夷吾对秦人说：“如果我能即位，我将把晋国的河西八城割让给秦国。”但等回国即了位，却派丕郑拒绝秦，违背誓约不肯交付河西八城，并且杀了里克。丕郑听说害了怕，就跟缪公商量说：“晋人并不拥护夷吾，拥护的实际上是重耳。现在夷吾既违背与秦订立的誓约又杀死里克，全都是吕甥、郤芮的主意。希望您能用重利赶紧把吕、郤二人召来，吕、郤二人来了，再换重耳回国即位就好办了。”缪公表示同意，派人随丕郑回国，去召吕、郤二人。吕、郤等人怀疑丕郑有阴谋，便告诉夷吾杀了丕郑。丕郑的儿子丕豹逃亡到秦国，劝缪公说：“晋君无道，百姓不亲附，可以讨伐。”缪公说：“百姓如果认为不合适，又怎么能处死其大臣呢？能处死其大臣，这正说明他们的关系是谐调的。”不予采纳，暗地却重用丕豹。</p><p>十二年，齐管仲、隰朋死。</p><p style="color:#967d63;">十二年，齐国的管仲、隰朋去世。</p><p>晋旱，来请粟。丕豹说缪公勿与，因其饥而伐之。缪公问公孙支，支曰：“饥穰更事耳，不可不与。”问百里傒，傒曰：“夷吾得罪于君，其百姓何罪？”于是用百里傒、公孙支言，卒与之粟。以船漕车转，自雍相望至绛。</p><p style="color:#967d63;">晋国大旱，派人来秦国请求援助粮食。丕豹劝说缪公不要给，要缪公趁着晋国荒歉去攻打它。缪公去问公孙支，公孙支说：“荒歉与丰收是交替出现的事，不能不给。”又问百里傒，百里傒说：“夷吾得罪了您，他的百姓有什么罪?”缪公采纳百里傒、公孙支的意见，最后还是给晋国粮食了。水路用船，陆路用车给晋国运去粮食，从雍都出发，源源不断地直到绛城。</p><p>十四年，秦饥，请粟于晋。晋君谋之群臣。虢射曰：“因其饥伐之，可有大功。”晋君从之。十五年，兴兵将攻秦。缪公发兵，使丕豹将，自往击之。九月壬戌，与晋惠公夷吾合战于韩地。晋君弃其军，与秦争利，还而马騺。缪公与麾下驰追之，不能得晋君，反为晋军所围。晋击缪公，缪公伤。于是岐下食善马者三百人驰冒晋军，晋军解围，遂脱缪公而反生得晋君。初，缪公亡善马，岐下野人共得而食之者三百余人，吏逐得，欲法之。缪公曰：“君子不以畜产害人。吾闻食善马肉不饮酒，伤人。”乃皆赐酒而赦之。三百人者闻秦击晋，皆求从，从而见缪公窘，亦皆推锋争死，以报食马之德。于是缪公虏晋君以归，令于国，齐宿，吾将以晋君祠上帝。周天子闻之，曰“晋我同姓”，为请晋君。夷吾姊亦为缪公夫人，夫人闻之，乃衰绖跣，曰：“妾兄弟不能相救，以辱君命。”缪公曰：“我得晋君以为功，今天子为请，夫人是忧。”乃与晋君盟，许归之，更舍上舍，而馈之七牢。十一月，归晋君夷吾，夷吾献其河西地，使太子圉为质于秦。秦妻子圉以宗女。是时秦地东至河。</p><p style="color:#967d63;">十四年，秦国饥荒，向晋国求借粮食，晋君征求大臣们的意见。虢射说：“趁着秦国闹饥荒去攻打它，可以大获成功。”晋君采纳了他的意见。十五年，晋国将要举兵攻打秦国。缪公发兵，让丕豹率领大军，亲自前往迎击。九日壬戌日，与晋惠公夷吾在韩地交战。晋君甩下自己的部队独自往前冲，跟秦军争夺财物，回来的时候，驾车的战马陷到深泥里。缪公与部下纵马驱车追赶，没能抓到晋君，反而被晋军包围了。晋军攻击缪公，缪公负伤。这时，曾在岐山下偷吃缪公良马的三百多个乡下人不顾危险驱马冲入晋军，晋军的包围被冲开，不仅使缪公得以脱险，反而又活捉了晋君。当初，缪公丢失了一匹良马，岐山下的三百多个乡下人一块儿把它抓来吃掉了，官吏捕捉到他们，要加以法办。缪公说：“君子不能因为牲畜的缘故而伤害人。我听说，吃了良马肉，如果不喝洒，会伤人。”于是就赐酒给他们喝，并赦免了他们。这三百人听说秦国要去攻打晋国，都要求跟着去。在作战时，他们发现缪公被敌包围，都高举兵器，争先死战，以报答吃马肉被赦免的恩德。缪公俘获晋君而归，下令国中说：“大家斋戒，我将用晋君来祭祀天帝。”周天子听说了，说“晋是我的同姓”，请求赦免晋君。夷吾的姐姐是缪公的夫人。夫人听说了，也穿上丧服光着脚，对缪公说：“我竟然连自己的兄弟也不能相救，有辱于您的命令。”缪公说：“我把俘获晋君当作一件值得庆贺的大事，不料现在天子为之求情，夫人也为之忧伤。”便与晋君盟誓，同意放他回去，换了高级的客舍供他住，并用七牢的规格来宴飨他。十一月，送晋君夷吾回国，夷吾献上晋国的河西之地，让太子圉到秦国为质。秦把宗女嫁给子圉为妻。当时秦的领土已东抵黄河。</p><p>十八年，齐桓公卒。二十年，秦灭梁、芮。</p><p style="color:#967d63;">十八年，齐桓公去世。二十年，秦国灭了梁、芮二国。</p><p>二十二年，晋公子圉闻晋君病，曰：“梁，我母家也，而秦灭之。我兄弟多，即君百岁后，秦必留我，而晋轻，亦更立他子。”子圉乃亡归晋。二十三年，晋惠公卒，子圉立为君。秦怨圉亡去，乃迎晋公子重耳于楚，而妻以故子圉妻。重耳初谢，后乃受。缪公益礼厚遇之。二十四年春，秦使人告晋大臣，欲入重耳。晋许之，于是使人送重耳。二月，重耳立为晋君，是为文公。文公使人杀子圉。子圉是为怀公。</p><p style="color:#967d63;">二十二年，晋公子圉听说晋君生病，说：“梁国是我母亲的家乡，秦国却灭了它。我兄弟很多，一旦晋君去世，秦必定扣留我，晋国看不起我，也会另立他人。”子圉因此逃回晋国。二十三年，晋惠公死，子圉立为国君。秦君对圉的逃离十分恼恨，就从楚国迎来晋公子重耳，并把原来子圉的妻子嫁给重耳。重耳起而推辞不肯，后来就接受了。缪公对重耳更加以礼厚待。二十四年春，秦派人告诉晋国的大臣，要送重耳回国。晋国表示同意，于是派入送重耳回国。二月，重耳被立为晋君，就是文公。文公派人杀子圉。子圉就是怀公。</p><p>其秋，周襄王弟带以翟伐王，王出居郑。二十五年，周王使人告难于晋、秦。秦缪公将兵助晋文公入襄王，杀王弟带。二十八年，晋文公败楚于城濮。三十年，缪公助晋文公围郑。郑使人言缪公曰：“亡郑厚晋，于晋而得矣，而秦未有利。晋之强，秦之忧也。”缪公乃罢兵归。晋亦罢。三十二年冬，晋文公卒。</p><p style="color:#967d63;">当年秋天，周襄王的弟弟王子带，勾结翟人伐周襄王，周襄王逃出，住在郑国。二十五年，周襄王派人向晋国、秦国通告了发生祸难的情况。秦缪公率兵帮助晋文公护送周襄王回朝，杀死襄王的弟弟带。二十八年，晋文公在城濮击败楚军。三十年，缪公帮助晋文公包围郑国。郑国派人告诉缪公说：“灭亡郑国是优待晋，对晋当然有好处，但对秦未必有利。晋国的强大，正是秦国所担忧的呀。”缪公于是罢兵而归，晋也罢兵。三十二年冬，晋文公死。</p><p>郑人有卖郑于秦曰：“我主其城门，郑可袭也。”缪公问蹇叔、百里傒，对曰：“径数国千里而袭人，希有得利者。且人卖郑，庸知我国人不有以我情告郑者乎？不可。”缪公曰：“子不知也，吾已决矣。”遂发兵，使百里傒子孟明视，蹇叔子西乞术及白乙丙将兵。行日，百里傒、蹇叔二人哭之。缪公闻，怒曰：“孤发兵而子沮哭吾军，何也？”二老曰：“臣非敢沮君军。军行，臣子与往；臣老，迟还恐不相见，故哭耳。”二老退，谓其子曰：“汝军即败，必于肴阨矣。”三十三年春，秦兵遂东，更晋地，过周北门。周王孙满曰：“秦师无礼，不败何待！”兵至滑，郑贩卖贾人弦高，持十二牛将卖之周，见秦兵，恐死虏，因献其牛，曰：“闻大国将诛郑，郑君谨修守御备，使臣以牛十二劳军士。”秦三将军相谓曰：“将袭郑，郑今已觉之，往无及已。”灭滑。滑，晋之边邑也。</p><p style="color:#967d63;">郑国有人向秦国出卖郑国说：“我掌守郑国的城门，可以来偷袭郑国。”缪公征求蹇叔、百里傒的意见，他们回答说：“路经数国地界，到千里之外去袭击别人，很少有占便宜的。再说，既然有人出卖郑国，怎么知道我国的人就没有把我们的实情告诉郑国呢?不能袭击郑国。”缪公说：“你们不知道，我已决定了。”遂发兵，派百里傒之子孟明视、蹇叔之子西乞术和白乙丙率兵。军队出发的那天，百里傒、蹇叔二人对着军队大哭。缪公听说了，生气地说：“我派兵出发，你们却拦着军队大哭，破坏军心，这是为什么?”二位老人说：“为臣不敢阻拦军队。部队要走了，我俩的儿子在军队中也将前往;如今我们年岁已大，他们如果回来晚了，恐怕就见不着了，所以才哭。”二位老人退回来对他们的儿子说：“你们的部队如果失败，一定是在殽山的险要处。”三十三年春，秦军终于东进，途经晋地，路过周的都城北门。周王孙满说：“秦军无礼，怎能不败！”军队开到滑，郑国商人弦高，正带了十二头牛到周地去卖，碰上秦军，怕被杀或俘虏，所以献上他的牛说：“听说大国将要征讨我郑国，郑君正恭谨地加强守备，派我用这十二头牛来犒赏士兵。”秦国的三位将军相互商量说：“我们要去袭击郑国，郑国现在已经知道了，去也袭击不成了。”便灭了滑。滑是晋国的边邑。</p><p>当是时，晋文公丧尚未葬。太子襄公怒曰：“秦侮我孤，因丧破我滑。” 遂墨衰绖，发兵遮秦兵于肴，击之，大破秦军，无一人得脱者。虏秦三将以归。文公夫人，秦女也，为秦三囚将请曰：“缪公之怨此三人入于骨髓，愿令此三人归，令我君得自快烹之。”晋君许之，归秦三将。三将至，缪公素服郊迎，向三人哭曰：“孤以不用百里傒、蹇叔言以辱三子，三子何罪乎？子其悉心雪耻，毋怠。”遂复三人官秩如故，愈益厚之。</p><p style="color:#967d63;">此时正碰上晋文公去世尚未埋葬。太子襄公大怒说，“秦欺我丧父，竟然趁我举丧攻破我滑邑。”于是穿上黑色丧服，发兵在殽山堵截秦军，出击，把他们打得大败，没有一人逃脱。俘虏秦的三将军而归。晋文公夫人，是秦国女子，为这三位在押的将军求情说：“缪公对这三个人恨之入骨，希望能将这三人放归，让我们秦国的国君亲自烹之而后快。”晋国国君答应了她，放秦国的三个将军回去。三将军回到秦国，缪公穿戴凶服亲迎于郊，面向三人大哭说：“都是我不听百里傒、蹇叔的话才让三位受了委屈，三位有什么罪呢？你们要想方设法报仇雪耻，不可懈怠。”于是恢复三人的官职如同以往，待遇更好。</p><p>三十四年，楚太子商臣弑其父成王代立。</p><p style="color:#967d63;">三十四年，楚太子商臣杀其父成王而代立。</p><p>缪公于是复使孟明视等将兵伐晋，战于彭衙。秦不利，引兵归。</p><p style="color:#967d63;">缪公又派孟明视等人率兵伐晋，与晋军交战于彭衙。秦不利，撤兵返回。</p><p>戎王使由余于秦。由余，其先晋人也，亡入戎，能晋言。闻缪公贤，故使由余观秦。秦缪公示以宫室、积聚。由余曰：“使鬼为之，则劳神矣。使人为之，亦苦民矣。”缪公怪之，问曰：“中国以诗书礼乐法度为政，然尚时乱，今戎夷无此，何以为治，不亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，仅以小治。及其后世，日以骄淫。阻法度之威，以责督于下，下罢极则以仁义怨望于上，上下交争怨而相篡弑，至于灭宗，皆以此类也。夫戎夷不然。上含淳德以遇其下，下怀忠信以事其上，一国之政犹一身之治，不知所以治，此真圣人之治也。”于是缪公退而问内史廖曰：“孤闻邻国有圣人，敌国之忧也。今由余贤，寡人之害，将奈之何？”内史廖曰：“戎王处辟匿，未闻中国之声。君试遗其女乐，以夺其志；为由余请，以疏其间；留而莫遣，以失其期。戎王怪之，必疑由余。君臣有间，乃可虏也。且戎王好乐，必怠于政。”缪公曰：“善。”因与由余曲席而坐，传器而食，问其地形与其兵势尽察，而后令内史廖以女乐二八遗戎王。戎王受而说之，终年不还。于是秦乃归由余。由余数谏不听，缪公又数使人间要由余，由余遂去降秦。缪公以客礼礼之，问伐戎之形。</p><p style="color:#967d63;">戎王派由余出使秦国。由余，祖先是晋国人，逃亡到戎地，他还能说晋国方言。戎王听说缪公贤明，就派由余去观察秦国。秦缪公向他炫示了宫室和积蓄的财宝。由余说：“这些宫室积蓄，如果是让鬼神营造，那么就使鬼神劳累了;如果是让百姓营造的，那么也使百姓受苦了。”缪公觉得他的话奇怪，问道：“中原各国借助诗书礼乐和法律处理政务，还不时地出现祸乱呢，现在戎族没有这些，用什么来治理国家，岂不很困难吗!”由余笑着说：“这些正是中原各国发生祸乱的根源所在。自上古圣人黄帝创造了礼乐法度，并亲自带头贯彻执行，也只是实现了小的太平。到了后代。君主一天比一天骄奢淫逸。依仗着法律制度的威严来要求和监督民众，民众感到疲惫了就怨恨君上，要求实行仁义。上下互相怨恨，篡夺屠杀，甚至灭绝家族，都是因为这类原因。而戎族却不是这样。在上位者怀着淳厚的仁德来对待下面的臣民，臣民满怀忠信来侍奉君上，整个国家的政事就像一个人支配自己的身体一样，无须了解什么治理的方法，这才真正是圣人治理国家啊。”缪公退朝之后，就问内史王廖说：“我听说邻国有圣人，这将是对立国家的忧患。现在由余有才能，这是我的祸患，我该怎么办呢?”内史王廖说：“戎王地处偏僻，不曾听过中原地区的乐曲。您不妨试试送他歌舞伎女，借以改变他的心志。并且为由余请功，以此来疏远他们君臣之间的关系;同时留住由余不让他回去，以此来延误他回国的日期。戎王一定会感到奇怪，因而怀疑由余。他们君臣之间有了隔阂，就可以俘获他了。再说戎王喜欢上音乐，就一定没有心思处理国事了。”缪公说：“好。”于是缪公与由余曲席围坐，互递杯盏一块儿吃喝，向由余询问戎地的地形和兵力，把情况了解得一清二楚，然后命令内史王廖送给戎王十六名歌妓。戎王接受，并且非常喜爱迷恋，整年沉浸其中。这时候，秦国才让由余回国。由余多次向戎王进谏，戎王都不听，缪公又屡次派人秘密邀请由余，由余于是离开戎王，投降了秦国。缪公以宾客之礼相待，对他非常尊敬，向他询问应该在什么样的形势下进攻戎族。</p><p>三十六年，缪公复益厚孟明等，使将兵伐晋，渡河焚船，大败晋人，取王官及鄗，以报肴之役。晋人皆城守不敢出。于是缪公乃自茅津渡河，封肴中尸，为发丧，哭之三日。乃誓于军曰：“嗟士卒！听无哗，余誓告汝。古之人谋黄髪番番，则无所过。”以申思不用蹇叔、百里傒之谋，故作此誓，令后世以记余过。君子闻之，皆为垂涕，曰：“嗟乎！秦缪公之与人周也，卒得孟明之庆。”</p><p style="color:#967d63;">三十六年，缪公更加厚待孟明等人，派他们率兵伐晋，渡黄河时，连船都烧掉，终于大败晋人，占领王官和鄗，作为对殽之战役的报复。晋人皆守在城里不敢出来。于是缪公就从茅津渡河，掩埋了殽山中（秦军死难者的）尸骨，为他们发丧，哭了三天。缪公向全军发布誓辞说：：“哎，将士们!你们听着，不要喧哗，我向你们发誓。我要告诉你们，古人办事虚心听取老年人的意见，所以不会有什么过错。”缪公再次反思自己不采纳蹇叔、百里傒的计谋而造成的过失，因此发出这样的誓言，让后代记住自己的过失。君子们听说这件事，都为之落泪，说：“啊!秦缪公待人真周到，终于得到了孟明等人胜利的福泽。”</p><p>三十七年，秦用由余谋伐戎王，益国十二，开地千里，遂霸西戎。天子使召公过贺缪公以金鼓。三十九年，缪公卒，葬雍。从死者百七十七人，秦之良臣子舆氏三人名曰奄息、仲行、针虎，亦在从死之中。秦人哀之，为作歌黄鸟之诗。君子曰：“秦缪公广地益国，东服强晋，西霸戎夷，然不为诸侯盟主，亦宜哉。死而弃民，收其良臣而从死。且先王崩，尚犹遗德垂法，况夺之善人良臣百姓所哀者乎？是以知秦不能复东征也。”缪公子四十人，其太子嵤代立，是为康公。</p><p style="color:#967d63;">三十七年，秦采用了由余的计策讨伐戎王，兼并了十二个国家，开拓了方千里的土地，终于称霸西戎。天子派召公过赐给缪公金鼓表示祝贺。三十九年，缪公死，葬于雍。陪葬者共一百七十七人，秦有贤臣三人，属子舆氏，名叫奄息、仲行、鍼虎，也在陪殉者之列。秦人哀痛，为之作《黄鸟》之诗。君子说：“秦缪公扩地并国，东面打败强晋，西面称霸戎夷，然而不能作诸侯盟主，也是应该的。死后不爱惜臣民，还要把自己的贤臣也带去陪葬。先王去世，尚且要留下好的道德和制度，何况是夺取百姓同情的好人和贤臣呢？由此可见秦不能东征了。”缪公有子四十人，他的太子叫代之而立，就是康公。</p><p>康公元年。往岁缪公之卒，晋襄公亦卒；襄公之弟名雍，秦出也，在秦。晋赵盾欲立之，使随会来迎雍，秦以兵送至令狐。晋立襄公子而反击秦师，秦师败，随会来奔。二年，秦伐晋，取武城，报令狐之役。四年，晋伐秦，取少梁。六年，秦伐晋，取羁马。战于河曲，大败晋军。晋人患随会在秦为乱，乃使魏雠馀详反，合谋会，诈而得会，会遂归晋。康公立十二年卒，子共公立。</p><p style="color:#967d63;">康公元年。前一年，缪公去世的时候，晋襄公也去世了；晋襄公的弟弟叫雍，是秦国之女所生，住在秦国。晋卿赵盾想拥立他为君，派随会来接他，秦国派兵把雍护送到令狐。而晋国已立了襄公的儿子，反倒来攻打秦军，秦军战败，随会逃奔到秦国。二年，秦伐晋，占领武城，用来报复令狐之役。四年，晋伐秦，占领少梁。六年，秦伐晋，占领羁马。两军交战于河曲，大败晋军。晋人担心随会在秦国会给晋国带来战乱，便派魏雠余假装叛变，与随会合谋，用诈谋得到随会，随会因而回到晋国。康公在位十二年死，其子共公即位。</p><p>共公二年，晋赵穿弑其君灵公。三年，楚庄王强，北兵至雒，问周鼎。共公立五年卒，子桓公立。</p><p style="color:#967d63;">共公二年，晋国的赵穿杀其国君灵公。三年，楚庄公强大，出兵北上攻到洛水，问周鼎的轻重大小。共公在位五年死，其子桓公即位。</p><p>桓公三年，晋败我一将。十年，楚庄王服郑，北败晋兵于河上。当是之时，楚霸，为会盟合诸侯。二十四年，晋厉公初立，与秦桓公夹河而盟。归而秦倍盟，与翟合谋击晋。二十六年，晋率诸侯伐秦，秦军败走，追至泾而还。桓公立二十七年卒，子景公立。</p><p style="color:#967d63;">桓公三年，晋军打败我军，俘虏将军一名。十年，楚庄王征服郑，北上打败晋军于黄河边。当时，楚称霸，主持诸侯会盟。二十四年，晋厉公刚即位，与秦桓公隔着黄河会盟。回来后秦违背盟约，与翟人合伙策划攻打晋国。二十六年，晋率领诸侯伐秦，秦军败逃，晋军一直追到泾水才回去。桓公在位二十七年死，其子景公即位。</p><p>景公四年，晋栾书弑其君厉公。十五年，救郑，败晋兵于栎。是时晋悼公为盟主。十八年，晋悼公强，数会诸侯，率以伐秦，败秦军。秦军走，晋兵追之，遂渡泾，至棫林而还。二十七年，景公如晋，与平公盟，已而背之。三十六年，楚公子围弑其君而自立，是为灵王。景公母弟后子针有宠，景公母弟富，或谮之，恐诛，乃奔晋，车重千乘。晋平公曰：“后子富如此，何以自亡？”对曰：“秦公无道，畏诛，欲待其后世乃归。” 三十九年，楚灵王强，会诸侯于申，为盟主，杀齐庆封。景公立四十年卒，子哀公立。后子复来归秦。</p><p style="color:#967d63;">景公四年，晋国的栾书杀了他的君主厉公。十五年(前562)，秦军救郑国，在栎(l&#236;，力)邑打败晋军。这时候，晋悼公成为盟主。十八年(前559)，晋悼公强大起来，多次召集诸侯会盟，率领诸侯攻打秦国，打败了秦军。秦军败逃，晋兵在后面追赶，一直渡过泾水，追到棫林才返回。二十七年(前550)，秦景公到了晋国，与晋平公订立盟约，不久就背叛了盟约。三十六年(前541)，楚国公子围杀了他的君主自立为王，这就是楚灵王。秦景公的同母兄弟后子鍼(zhēn，针)得宠，而且富有，有人说坏话诬陷他，他害怕被杀，就逃奔到晋国，带着锱重车上千辆。晋平公说：“您这样富有，为什么还要逃亡呢?”后子鍼回答说：“秦君无道，我害怕被杀害。想等到他的继承人登位再回去。”三十九年(前538)，楚灵王强大起来，在申地与诸侯会盟，做了盟主，杀了齐国的庆封。景公在位四十年去世，儿子哀公继位。后子鍼又回到秦国。</p><p>哀公八年，楚公子弃疾弑灵王而自立，是为平王。十一年，楚平王来求秦女为太子建妻。至国，女好而自娶之。十五年，楚平王欲诛建，建亡；伍子胥奔吴。晋公室卑而六卿强，欲内相攻，是以久秦晋不相攻。三十一年，吴王阖闾与伍子胥伐楚，楚王亡奔随，吴遂入郢。楚大夫申包胥来告急，七日不食，日夜哭泣。于是秦乃发五百乘救楚，败吴师。吴师归，楚昭王乃得复入郢。哀公立三十六年卒。太子夷公，夷公蚤死，不得立，立夷公子，是为惠公。</p><p style="color:#967d63;">哀公八年，楚公子弃疾杀灵王而自立，就是平王。十年，楚平王派人来求娶秦国女子作太子建的妻子。娶回国来，见秦国女子漂亮便自己娶了过去。十五年，楚平王要处死太子建，太子建逃亡：伍子胥逃奔到吴国。晋国公室衰落，六卿强大，考虑的主要是内部的兼并，所以有很长时间秦、晋不再相互攻击。三十一年，吴王阖闾与伍子胥伐楚，楚王逃奔到随国；吴乘势攻进郢。楚国的大夫申包胥来告急，七天不吃饭，日夜哭泣。这样秦国才派兵车五百辆救援楚国，打败吴军。吴军撤回，楚昭王才又回到郢。哀公在位三十六年死。太子为夷公，夷公早死，未能即位，立夷公之子为君，就是惠公。</p><p>惠公元年，孔子行鲁相事。五年，晋卿中行、范氏反晋，晋使智氏、赵简子攻之，范、中行氏亡奔齐。惠公立十年卒，子悼公立。</p><p style="color:#967d63;">惠公元年，孔子代理鲁国国相的职务。五年，晋卿中行氏、范氏反叛晋国，晋君派智氏和赵简子讨伐他们，范氏、中行氏逃到齐国。惠公在位十年去世，儿子悼公继位。</p><p>悼公二年，齐臣田乞弑其君孺子，立其兄阳生，是为悼公。六年，吴败齐师。齐人弑悼公，立其子简公。九年，晋定公与吴王夫差盟，争长于黄池，卒先吴。吴强，陵中国。十二年，齐田常弑简公，立其弟平公，常相之。十三年，楚灭陈。秦悼公立十四年卒，子厉共公立。孔子以悼公十二年卒。</p><p style="color:#967d63;">悼公二年，齐国大臣田乞杀其国君孺子，立他的哥哥阳生为君，就是悼公。六年，吴打败齐军。齐人杀悼公，立其子简公为君。九年，晋定公与吴王夫差在黄池会盟，为序次先后而发生争执，终于让吴国称长。吴国强大，侵犯中原各国。十二年，齐国的田常杀简公，立简公的弟弟平公为君，由田常做他的相。十三年，楚灭陈。秦悼公在位十四年死，其子厉共公即位。孔子于悼公十二年去世。</p><p>厉共公二年，蜀人来赂。十六年，堑河旁。以兵二万伐大荔，取其王城。二十一年，初县频阳。晋取武成。二十四年，晋乱，杀智伯，分其国与赵、韩、魏。二十五年，智开与邑人来奔。三十三年，伐义渠，虏其王。三十四年，日食。厉共公卒，子躁公立。躁公二年，南郑反。十三年，义渠来伐，至渭南。十四年，躁公卒，立其弟怀公。</p><p style="color:#967d63;">厉共公二年，蜀人前来进献财物。十六年(前461)，在黄河旁挖掘壕沟。派兵两万去攻打大荔国，攻占了大荔王城邑。二十一年，开始在频阳设县。晋占领武成。二十四年，晋国内乱，智伯被杀，他的封土被赵、韩、魏三国瓜分。二十五年，智开与智氏封邑中的人逃亡到秦国。三十三年，伐义渠，俘虏义渠王。三十四年，发生日食。厉共公死，他的儿子躁公即位。躁公二年，南郑邑反叛。十三年，义渠来攻打秦国，到了渭南。十四年(前429)，躁公去世，他的弟弟怀公继位。</p><p>怀公四年，庶长晁与大臣围怀公，怀公自杀。怀公太子曰昭子，蚤死，大臣乃立太子昭子之子，是为灵公。灵公，怀公孙也。</p><p style="color:#967d63;">怀公四年，庶长晁和大臣围攻怀公，怀公自杀。怀公太子名叫昭子，死得早，大臣们就立昭子的儿子为王，就是灵公。灵公，就是怀公的孙子。</p><p>灵公六年，晋城少梁，秦击之。十三年，城籍姑。灵公卒，子献公不得立，立灵公季父悼子，是为简公。简公，昭子之弟而怀公子也。</p><p style="color:#967d63;">灵公六年，晋国在少梁筑城，秦军攻打晋国。十三年，秦国在籍姑筑城。灵公去世，儿子献公没能继位，立子灵公的叔父悼子，这就是简公。简公是昭子的弟弟，怀公的儿子。</p><p>简公六年，令吏初带剑。堑洛。城重泉。十六年卒，子惠公立。</p><p style="color:#967d63;">简公六年，下令开始准许下层官吏佩剑。堑修洛水的堤岸，修筑重泉城的城墙。十六年死，他的儿子惠公即位。</p><p>惠公十二年，子出子生。十三年，伐蜀，取南郑。惠公卒，出子立。</p><p style="color:#967d63;">惠公十二年，他的儿子出子出生。十三年，攻伐蜀国，占领南郑。惠公去世，出子即位。</p><p>出子二年，庶长改迎灵公之子献公于河西而立之。杀出子及其母，沈之渊旁。秦以往者数易君，君臣乖乱，故晋复强，夺秦河西地。</p><p style="color:#967d63;">出子二年，庶长菌改把灵公之子献公从河西接回来立为国君。杀出子及其母，把他们沉入深渊。在以前一段时间里，秦国频繁更换国君，君臣名分颠倒失次，所以晋国又重新强大起来，夺走秦在黄河以西的土地。</p><p>献公元年，止从死。二年，城栎阳。四年正月庚寅，孝公生。十一年，周太史儋见献公曰：“周故与秦国合而别，别五百岁复合，合十七岁而霸王出。”十六年，桃冬花。十八年，雨金栎阳。二十一年，与晋战于石门，斩首六万，天子贺以黼黻。二十三年，与魏晋战少梁，虏其将公孙痤。二十四年，献公卒，子孝公立，年已二十一岁矣。</p><p style="color:#967d63;">献公元年，废止陪葬。二年，修筑栎阳城的城墙。四年正月庚寅，孝公出生。十一年，周太史儋进见献公说：“周从前曾与秦一体，而后来又分了开来，分开五百年还会再合并，合起来十七年将有霸王出现。”十六年，桃树冬天开花。十八年，栎阳下金雨。二十一年，和晋国在石门交战，斩首六万，天子赐给黼黻以示祝贺。二十三年，在少梁与魏国交战，俘虏魏将公孙痤。二十四年，献公去世，他的儿子孝公即位，年龄已二十一岁了。</p><p>孝公元年，河山以东强国六，与齐威、楚宣、魏惠、燕悼、韩哀、赵成侯并。淮泗之间小国十余。楚、魏与秦接界。魏筑长城，自郑滨洛以北，有上郡。楚自汉中，南有巴、黔中。周室微，诸侯力政，争相并。秦僻在雍州，不与中国诸侯之会盟，夷翟遇之。孝公于是布惠，振孤寡，招战士，明功赏。下令国中曰：“昔我缪公自岐雍之间，修德行武，东平晋乱，以河为界，西霸戎翟，广地千里，天子致伯，诸侯毕贺，为后世开业，甚光美。会往者厉、躁、简公、出子之不宁，国家内忧，未遑外事，三晋攻夺我先君河西地，诸侯卑秦、丑莫大焉。献公即位，镇抚边境，徙治栎阳，且欲东伐，复缪公之故地，修缪公之政令。寡人思念先君之意，常痛于心。宾客群臣有能出奇计强秦者，吾且尊官，与之分土。”于是乃出兵东围陕城，西斩戎之獂王。</p><p style="color:#967d63;">孝公元年，黄河、崤山以东有六大强国，秦孝公与齐威王、楚宣王、魏惠王、燕悼王、韩哀侯、赵成侯并称。淮水、泗水之间有小国十多个。楚、魏与秦接界。魏筑长城，从郑沿洛水河岸北上，占有上郡之地。楚从汉中，往南占有巴郡和黔中郡。周王室衰落，各诸侯国凭武力征伐，相互兼并。秦僻处雍州，不参加中原各国的会盟，被人视同夷翟。孝公于是广施恩惠，赈济孤寡，招募战士，论功行赏。下令国中说：“从前我们的祖先缪公崛起于歧、雍之间，讲求文德武功，东面平定晋国内乱，以黄河与晋划界，西面称霸戎翟，扩地方千里之大，天子封他为方伯，诸侯都来祝贺，为后世创业，非常荣耀。不幸碰上厉共公、躁公、简公、出子在位的那段不安定时期，国家内有忧患，顾不上国外的事情，三晋乘机攻占了我先君的河西之地，诸侯都鄙视秦国，耻辱莫大于此。献公即位，安抚边境，迁都栎阳，并且打算举兵东征，收复缪公旧地，重整缪公的政令。我想到先君的意愿，每感痛心。宾客群臣有能进献奇计使秦国强大者，我将封以高官，分给土地。”随即出兵东围陕城，西斩戎族的獂王。</p><p>卫鞅闻是令下，西入秦，因景监求见孝公。</p><p style="color:#967d63;">卫鞅听说此令已下，西来秦国，通过景监介绍求见孝公。</p><p>二年，天子致胙。</p><p style="color:#967d63;">二年，天子赏赐秦王祭肉。</p><p>三年，卫鞅说孝公变法修刑，内务耕稼，外劝战死之赏罚，孝公善之。甘龙、杜挚等弗然，相与争之。卒用鞅法，百姓苦之；居三年，百姓便之。乃拜鞅为左庶长。其事在商君语中。</p><p style="color:#967d63;">三年，卫鞅劝说孝公实行变法，制订刑罚，对内提倡致力农业，对外严明赏罚，鼓励士卒力战效死，孝公表示赞赏。但甘龙、杜挚等人不以为然，同他辩论起来。最后还是采纳了卫鞅的新法。（新法初行，）百姓觉得很苦，但过了三年，他们就习惯了。于是封卫鞅为左庶长。这些事在《商君列传》中有介绍。</p><p>七年，与魏惠王会杜平。八年，与魏战元里，有功。十年，卫鞅为大良造，将兵围魏安邑，降之。十二年，作为咸阳，筑冀阙，秦徙都之。并诸小乡聚，集为大县，县一令，四十一县。为田开阡陌。东地渡洛。十四年，初为赋。十九年，天子致伯。二十年，诸侯毕贺。秦使公子少官率师会诸侯逢泽，朝天子。</p><p style="color:#967d63;">七年，与魏惠王会见于杜平。八年，与魏交战于元里，获得胜利。十年，卫鞅封为大良造，率兵包围魏国的安邑，安邑投降。十二年，建造咸阳城，修筑冀阙，秦迁都于咸阳。合并各小乡聚，编为大县，每县设县令一人，共四十一县。规划田亩，设置阡陌，把领土扩大到洛水以东。十四年，开始收赋。十九年，天子封秦王为伯。二十年，诸侯皆来祝贺。秦派公子少官率兵与诸侯会盟于逢泽，并朝见天子。</p><p>二十一年，齐败魏马陵。</p><p style="color:#967d63;">二十一年，齐在马陵打败魏军。</p><p>二十二年，卫鞅击魏，虏魏公子昂。封鞅为列侯，号商君。</p><p style="color:#967d63;">二十二年，卫鞅攻打魏，俘虏魏公子卬。封卫鞅为列侯，号称“商君”。</p><p>二十四年，与晋战雁门，虏其将魏错。</p><p style="color:#967d63;">二十四年，与晋交战于雁门，俘虏敌将魏错。</p><p>孝公卒，子惠文君立。是岁，诛卫鞅。鞅之初为秦施法，法不行，太子犯禁。鞅曰：“法之不行，自于贵戚。君必欲行法，先于太子。太子不可黥，黥其傅师。”于是法大用，秦人治。及孝公卒，太子立，宗室多怨鞅，鞅亡，因以为反，而卒车裂以徇秦国。</p><p style="color:#967d63;">孝公去世，其子惠文君即位。此年，处死卫鞅。卫鞅刚在秦国施行新法，新法不能推行，首先太子即触犯法律规定。卫鞅对孝公说：“新法不能推行，阻力首先来自贵戚，您如果决心推行新法，就得先从太子下手。太子不可施以墨刑，给他的师傅们施以黥刑。”这样一来，新法才顺利推行，秦人才被治理好。等到孝公一死，太子即位，不少宗室大臣都很怨恨卫鞅，卫鞅逃亡，因此被加上反叛的罪名，而终于彼车裂示众于秦国。</p><p>惠文君元年，楚、韩、赵、蜀人来朝。二年，天子贺。三年，王冠。四年，天子致文武胙。齐、魏为王。</p><p style="color:#967d63;">惠文君元年，楚、韩、赵、蜀等国来朝见。二年，天子向秦祝贺。三年，惠文君行冠礼。四年，天子赏赐祭祀文王、武王的祭肉。齐国和魏国国君相互称王。</p><p>五年，阴晋人犀首为大良造。六年，魏纳阴晋，阴晋更名宁秦。七年，公子昂与魏战，虏其将龙贾，斩首八万。八年，魏纳河西地。九年，渡河，取汾阴、皮氏。与魏王会应。围焦，降之。十年，张仪相秦。魏纳上郡十五县。十一年，县义渠。归魏焦、曲沃。义渠君为臣。更名少梁曰夏阳。十二年，初腊。十三年四月戊午，魏君为王，韩亦为王。使张仪伐取陕，出其人与魏。</p><p style="color:#967d63;">五年，阴晋人犀首封为大良造。六年，魏割让阴晋给秦，阴晋改名叫宁秦。七年，公子卬与魏军交战，俘虏魏将龙贾，斩首八万。八年，魏割让河西之地。九年，东渡黄河，占领汾阴、皮氏。与魏王在应会见。包围焦地，迫其投降。十年，张仪到秦国为相。魏割让上郡十五县。十一年，在义渠设县。把焦、曲沃归还给魏。义渠君称臣。将少梁改名为夏阳。十二年，开始设腊祭。十三年四月戊午，魏君称王，韩君也称王。派张仪攻占陕，驱逐陕的居民到魏国。</p><p>十四年，更为元年。二年，张仪与齐、楚大臣会啮桑。三年，韩、魏太子来朝。张仪相魏。五年，王游至北河。七年，乐池相秦。韩、赵、魏、燕、齐帅匈奴共攻秦。秦使庶长疾与战修鱼，虏其将申差，败赵公子渴、韩太子奂，斩首八万二千。八年，张仪复相秦。九年，司马错伐蜀，灭之。伐取赵中都、西阳。十年，韩太子苍来质。伐取韩石章。伐败赵将泥。伐取义渠二十五城。十一年，樗里疾攻魏焦，降之。败韩岸门，斩首万，其将犀首走。公子通封于蜀。燕君让其臣子之。十二年，王与梁王会临晋。庶长疾攻赵，虏赵将庄。张仪相楚。十三年，庶长章击楚于丹阳，虏其将屈丐，斩首八万；又攻楚汉中，取地六百里，置汉中郡。楚围雍氏，秦使庶长疾助韩而东攻齐，到满助魏攻燕。十四年，伐楚，取召陵。丹、犁臣，蜀相壮杀蜀侯来降。</p><p style="color:#967d63;">十四年，改元称元年。二年，张仪与齐国和楚国的大臣会见于齧桑。三年，韩国和魏国的太子来朝见，张仪到魏国为相。五年，王巡游直到北河。七年，乐池到秦国为相。韩国、赵国、魏国、燕国、齐国率匈奴之兵一起攻打秦国。秦派庶长樗里疾与之交战于修鱼，俘虏其将申差，打败赵公子渴、韩太子奂，斩首八万二千。八年，张仪再次到秦国为相。九年，司马错伐蜀，并灭亡了它。攻占赵的中都、西阳。十年，韩太子苍入秦为质。攻占韩的石章。打败赵将泥。攻占义渠的二十五座城。十一年，樗里疾攻打魏国的焦地，迫其投降。打败韩军于岸门，斩首一万，韩将犀首逃走。公子通被封于蜀。燕君让位给其大臣子之。十二年，王与梁王会见于临晋。庶长樗里疾攻打赵国，俘虏了赵将赵庄。张仪到楚国为相。十三年，庶长魏章打败楚军于丹阳，俘虏楚将屈匄，斩首八万；又攻打楚的汉中郡，占领的土地方六百里，设置汉中郡。楚包围雍氏，秦派庶长樗里疾帮助韩东进攻打齐国，到满帮助魏攻打燕国。十四年，伐楚，占领召陵。丹、犁称臣，蜀相壮杀死蜀侯前来投降。</p><p>惠王卒，子武王立。韩、魏、齐、楚、越皆宾从。</p><p style="color:#967d63;">惠王死，其子武王即位。韩、魏、齐、楚、越皆归顺。</p><p>武王元年，与魏襄王会临晋。诛蜀相壮。张仪、魏章皆东出之魏。伐义渠、丹、犁。二年，初置丞相，樗里疾、甘茂为左右丞相。张仪死于魏。三年，与韩襄王会临晋外。南公揭卒，樗里疾相韩。武王谓甘茂曰：“寡人欲容车通三川，窥周室，死不恨矣。”其秋，使甘茂、庶长封伐宜阳。四年，拔宜阳，斩首六万。涉河，城武遂。魏太子来朝。武王有力好戏，力士任鄙、乌获、孟说皆至大官。王与孟说举鼎，绝膑。八月，武王死。族孟说。武王取魏女为后，无子。立异母弟，是为昭襄王。昭襄母楚人，姓芈氏，号宣太后。武王死时，昭襄王为质于燕，燕人送归，得立。</p><p style="color:#967d63;">武王元年，与魏襄王会见于临晋。处死蜀相壮。张仪、魏章都东去魏国。伐义渠、丹、犁。二年，开始设丞相，樗里疾、甘茂分别任左丞相和右丞相。张仪死在魏国。三年，与韩襄王会见于临晋外。南公揭死，樗里疾到韩国为相。武王对甘茂说：“我想开辟车道直通三川，一睹周室，就算是死了也不会有遗憾了。”当年秋天，派甘茂和庶长封攻打宜阳。四年，攻占宜阳，斩首六万。渡黄河，修筑武遂城的城墙。魏太子来朝见。武王有气力，喜欢竞技，力士任鄙、乌获、孟说都做了大官。武王与孟说比赛举鼎，折断膝盖。八月，武王去世。秦灭孟说一族。武王娶魏国女子为后，没有儿子。立武王的异母弟为君，就是昭襄王。昭襄王的母亲是楚人，为芈姓，号称宣太后。武王死时，昭襄王在燕做人质，燕人送他回国，才得以即位。</p><p>昭襄王元年，严君疾为相。甘茂出之魏。二年，彗星见。庶长壮与大臣、诸侯、公子为逆，皆诛，及惠文后皆不得良死。悼武王后出归魏。三年，王冠。与楚王会黄棘，与楚上庸。四年，取蒲阪。彗星见。五年，魏王来朝应亭，复与魏蒲阪。六年，蜀侯煇反，司马错定蜀。庶长奂伐楚，斩首二万。泾阳君质于齐。日食，昼晦。七年，拔新城。樗里子卒。八年，使将军芈戎攻楚，取新市。齐使章子，魏使公孙喜，韩使暴鸢共攻楚方城，取唐眛。赵破中山，其君亡，竟死齐。魏公子劲、韩公子长为诸侯。九年，孟尝君薛文来相秦。奂攻楚，取八城，杀其将景快。十年，楚怀王入朝秦，秦留之。薛文以金受免。楼缓为丞相。十一年，齐、韩、魏、赵、宋、中山五国共攻秦，至盐氏而还。秦与韩、魏河北及封陵以和。彗星见。楚怀王走之赵，赵不受，还之秦，即死，归葬。十二年，楼缓免，穰侯魏冉为相。予楚粟五万石。</p><p style="color:#967d63;">昭襄王元年，严君樗里疾任丞相。甘茂出走到魏国。二年，彗星出现。庶长壮与大臣、诸侯、公子谋篡王位，皆被处死，惠文后也不得好死。悼武王后出走回到魏。三年，秦王行冠礼。与楚王会见于黄棘，把上庸之地归还给楚。四年，攻占蒲阪。彗星出现。五年，魏王到应亭来朝见，把蒲阪归还给魏。六年，蜀侯辉反叛，司马错平定蜀乱。庶长奂伐楚，斩首二万。泾阳君到齐国为质。日食，白天天黑。七年，攻占新城。樗里疾死。八年，派将军芈戎攻打楚，占领新市。齐派章子，魏派公孙喜，韩派暴鸢一起攻打楚国的方城，俘获唐眜。赵攻破中山，其君逃亡，最后死于齐。魏公子劲、韩公子长被封为诸侯。九年，孟尝君薛文到秦国任丞相。奂攻打楚，占领八座城，杀楚将景快。十年，楚怀王来朝见秦，秦扣留了他。薛文因金受而被免除丞相。楼缓任丞相。十一年，齐、韩、魏、赵、宋、中山等五国一起攻打秦国，到盐氏而还。秦把河北和封陵送给韩、魏以求和。彗星出现。楚怀王逃跑到赵国，赵国不接纳，又遣返到秦国，不久就死了，尸体送回楚国下葬。十二年，楼缓被免除丞相，穰侯魏冉任丞相。秦国送给楚国五万石粮食。</p><p>十三年，向寿伐韩，取武始。左更白起攻新城。五大夫礼出亡奔魏。任鄙为汉中守。十四年，左更白起攻韩、魏于伊阙，斩首二十四万，虏公孙喜，拔五城。十五年，大良造白起攻魏，取垣，复予之。攻楚，取宛。十六年，左更错取轵及邓。冉免，封公子市宛，公子悝邓，魏冉陶，为诸侯。十七年，城阳君入朝，及东周君来朝。秦以垣为蒲阪、皮氏。王之宜阳。十八年，错攻垣、河雍，决桥取之。十九年，王为西帝，齐为东帝，皆复去之。吕礼来自归。齐破宋，宋王在魏，死温。任鄙卒。二十年，王之汉中，又之上郡、北河。二十一年，错攻魏河内。魏献安邑，秦出其人，募徙河东赐爵，赦罪人迁之。泾阳君封宛。二十二年，蒙武伐齐。河东为九县。与楚王会宛。与赵王会中阳。二十三年，尉斯离与三晋、燕伐齐，破之济西。王与魏王会宜阳，与韩王会新城。二十四年，与楚王会鄢，又会穰。秦取魏安城，至大梁，燕、赵救之，秦军去。魏冉免相。二十五年，拔赵二城。与韩王会新城，与魏王会新明邑。二十六年，赦罪人迁之穰。侯冉复相。二十七年，错攻楚。赦罪人迁之南阳。白起攻赵，取代光狼城。又使司马错发陇西，因蜀攻楚黔中，拔之。二十八年，大良造白起攻楚，取鄢、邓，赦罪人迁之。二十九年，大良造白起攻楚，取郢为南郡，楚王走。周君来。王与楚王会襄陵。白起为武安君。三十年，蜀守若伐楚，取巫郡，及江南为黔中郡。三十一年，白起伐魏，取两城。楚人反我江南。三十二年，相穰侯攻魏，至大梁，破暴鸢，斩首四万，鸢走，魏入三县请和。三十三年，客卿胡阳攻魏卷、蔡阳、长社，取之。击芒卯华阳，破之，斩首十五万。魏入南阳以和。三十四年，秦与魏、韩上庸地为一郡，南阳免臣迁居之。三十五年，佐韩、魏、楚伐燕。初置南阳郡。三十六年，客卿灶攻齐，取刚、寿，予穰侯。三十八年，中更胡阳攻赵阏与，不能取。四十年，悼太子死魏，归葬芷阳。四十一年夏，攻魏，取邢丘、怀。四十二年，安国君为太子。十月，宣太后薨，葬芷阳郦山。九月，穰侯出之陶。四十三年，武安君白起攻韩，拔九城，斩首五万。四十四年，攻韩南阳，取之。四十五年，五大夫贲攻韩，取十城。叶阳君悝出之国，未至而死。四十七年，秦攻韩上党，上党降赵，秦因攻赵，赵发兵击秦，相距。秦使武安君白起击，大破赵于长平，四十余万尽杀之。四十八年十月，韩献垣雍。秦军分为三军。武安君归。王龁将伐赵武安、皮牢，拔之。司马梗北定太原，尽有韩上党。正月，兵罢，复守上党。其十月，五大夫陵攻赵邯郸。四十九年正月，益发卒佐陵。陵战不善，免，王龁代将。其十月，将军张唐攻魏，为蔡尉捐弗守，还斩之。五十年十月，武安君白起有罪，为士伍，迁阴密。张唐攻郑，拔之。十二月，益发卒军汾城旁。武安君白起有罪，死。龁攻邯郸，不拔，去，还奔汾军二月余。攻晋军，斩首六千，晋楚流死河二万人。攻汾城，即从唐拔宁新中，宁新中更名安阳。初作河桥。</p><p style="color:#967d63;">十三年，向寿讨伐韩国，占领武始。左更白起攻打新城。五大夫吕礼出走逃亡到魏国。任鄙出任汉中郡守。十四年，左更白起在伊阙攻打韩、魏的军队，斩首二十四万，俘虏了公孙喜，攻占五座城。十五年，大良造白起攻打魏，占领垣，接着又归还给魏。攻打楚国，占领宛地。十六年，左更司马错占领轵和邓。魏冉被免除丞相。封公子市于宛，公子悝于邓，魏冉于陶，为诸侯。十七年，城阳君来朝见，同时东周君也来朝见。秦用垣换取蒲阪、皮氏。王前往宜阳。十八年，司马错攻打垣、河雍，拆毁河桥而占领此地。十九年，昭襄王称西帝，齐称东帝，接着又都放弃帝号。吕礼来自首。齐攻破宋，宋王在魏国，死在温。任鄙死。二十年，王前往汉中。又前往上郡、北河。二十一年，错攻打魏的河内。魏献出安邑，秦驱逐其中的居民，用爵位招募人民迁居河东，并赦免罪犯迁往安邑。封泾阳君在宛地。二十二年，蒙武伐齐国。在河东设九县。与楚王会见于宛。二十二年，蒙武伐齐。在河东设九县。与楚王会见于宛。与赵王会见于中阳。二十三年，尉斯离与三晋、燕伐齐，在济水西岸大破齐军。王与魏王会见于宜阳，与韩王会见于新城。二十四年，与楚王会见于鄢，又会见于穰。秦占领魏的安城，兵至大梁。燕、赵救魏。秦军撤退。魏冉被免除丞相。二十五年，攻占两座赵国城池。秦王与韩王会见于新城，与魏王会见于新明邑。二十六年，赦免罪犯迁往穰，穰侯再次任丞相。二十七年，司马错攻打楚。赦免罪犯迁往南阳。白起攻打赵，占领代国的光狼城。又派司马错发兵陇西郡，经由蜀地攻打楚的黔中郡，并攻占了它。二十八年，大良造白起攻打楚，占领鄢、邓，赦免罪犯迁往该地。二十九年，大良造白起攻打楚，占领郢设为南郡。楚王逃走。周君前来祝贺。秦王与楚王会见于襄陵。白起被封为武安君。三十年，蜀郡守张若伐楚，占领巫郡和江南，设为黔中郡。三十一年，白起攻魏，占领两座城。楚人在我国占领的江南之地反叛。三十二年，丞相穰侯攻打魏，兵至大梁，击溃暴鸢军，斩首四万，暴鸢败逃，魏割让三县求和。三十三年，客卿胡阳攻打魏国的卷、蔡阳、长社，并占领了它们。攻打芒卯于华阳，大破敌军，斩首十五万。魏割让南阳求和。三十四年，秦把魏、韩（的南阳之地）与上庸之地并为一郡，将南阳被赦免的罪臣迁往该地。三十五年，帮助韩、魏、楚伐燕。开始设南阳郡。三十六年，客卿灶攻打齐，占领刚、寿，赐予穰侯。三十八年，中更胡伤攻打赵的阏与，未能占领。四十年，悼太子死于魏，归葬于芷阳。四十一年夏，攻打魏，占领邢丘、怀。四十二年，安国君被立为太子。十月，宣太后死，葬于芷阳的郦山。九月，穰侯离朝，回到陶地。四十三年。武安君白起攻打韩，攻占九座城，斩首五万。四十四年，攻打韩的南阳，并占领了它。四十五年，五大夫贲攻打韩，占领十座城。叶阳君公子悝出走前往自己的封国，没有到就死了。四十七年，秦攻打韩的上党郡，上党郡投降赵国，秦又攻打赵，赵国发兵迎击秦，两军相持不下。秦派武安君白起进攻，大破赵军于长平，四十万降卒全部被杀。四十八年十月，韩国献出垣雍。秦军分为三军。武安君回国。王龁率兵攻打赵的武安、皮牢，并占领了它们。司马梗北定太原，全部占领韩的上党郡。正月，停战，又守上党郡。当年十月，五大夫陵攻打赵都邯郸。四十九年正月，扩大征兵增援陵。陵战绩不佳，被免职，由王龁代替他率军。当年十月，将军张唐攻打魏，由于蔡尉弃城不守，回去后被斩杀。五十年十月，武安君白起犯了罪，贬为士伍，发配阴密。张唐攻打郑，并占领了它。十二月，扩大征兵，驻军于汾城旁。武安君白起犯了罪，被处死。王龁攻打邯郸，未能攻占，于是撤离，赶回汾城驻军两个多月。攻打晋军，斩首六千，晋军死于黄河之中的达两万人。攻打汾城，接着又随张唐军拔取宁新中，宁新中改名为安阳。初次修造黄河桥。</p><p>五十一年，将军摎攻韩，取阳城、负黍，斩首四万。攻赵，取二十余县，首虏九万。西周君背秦，与诸侯约从，将天下锐兵出伊阙攻秦，令秦毋得通阳城。于是秦使将军摎攻西周。西周君走来自归，顿首受罪，尽献其邑三十六城，口三万。秦王受献，归其君于周。五十二年，周民东亡，其器九鼎入秦。周初亡。</p><p style="color:#967d63;">五十一年，将军摎攻打韩，占领阳城、负黍，斩首四万。攻打赵国，占领二十多县，斩首俘虏九万。西周君背叛秦，与诸侯合纵，率天下精兵出伊阙攻打秦国，使秦不能通往阳城。因此秦命将军摎攻打西周。西周君慌忙前来投降，叩头认罪，全部献出他的城邑三十六座，人口三万。秦王接受进献，放他回到周。五十二年，西周人民逃往东周，周的宝器九鼎被搬到秦国，周初步亡国。</p><p>五十三年，天下来宾。魏后，秦使摎伐魏，取吴城。韩王入朝，魏委国听令。五十四年，王郊见上帝于雍。五十六年秋，昭襄王卒，子孝文王立。尊唐八子为唐太后，而合其葬于先王。韩王衰绖入吊祠，诸侯皆使其将相来吊祠，视丧事。</p><p style="color:#967d63;">五十三年，天下皆来归顺。魏国落在最后，秦国就派将军摎去讨伐魏国，攻占了吴城。韩王来朝见;魏王也把国家托付给秦国听从命令了。五十四年(前253)，秦王在雍城南郊祭祀天帝。五十六年秋，昭襄王死，其子孝文王即位。尊（生母）唐八子为唐太后，与昭襄王合葬。韩王穿上孝服来吊唁祭悼。诸侯也都派遣他们的将相来吊唁祭悼，参加丧事。</p><p>孝文王元年，赦罪人，修先王功臣，褒厚亲戚，弛苑囿。孝文王除丧，十月己亥即位，三日辛丑卒，子庄襄王立。</p><p style="color:#967d63;">孝文王元年，大赦罪犯，依旧重用先王的功臣，优待宗族亲属，开放王家的园囿。孝文王服丧期满，十月己亥日即位，仅仅三天，到辛丑日就死了，其子庄襄王即位。</p><p>庄襄王元年，大赦罪人，修先王功臣，施德厚骨肉而布惠于民。东周君与诸侯谋秦，秦使相国吕不韦诛之，尽入其国。秦不绝其祀，以阳人地赐周君，奉其祭祀。使蒙骜伐韩，韩献成皋、巩。秦界至大梁，初置三川郡。二年，使蒙骜攻赵，定太原。三年，蒙骜攻魏高都、汲，拔之。攻赵榆次、新城、狼孟，取三十七城。四月日食。王龁攻上党。初置太原郡。魏将无忌率五国兵击秦，秦却于河外。蒙骜败，解而去。五月丙午，庄襄王卒，子政立，是为秦始皇帝。</p><p style="color:#967d63;">庄襄王元年，大赦罪犯，依旧重用先王的功臣，广施德惠，厚待宗亲族属，对民众施以恩泽。东周君与诸侯策划攻打秦国，秦派相邦吕不韦讨伐他，把他的全部国土并入秦的版图。但秦也并不中断他的祀统，把阳人之地赐给周君，让他继续保持自己的祭祀。派蒙骜伐韩，韩献出成皋、巩。秦的疆界扩大到大梁，开始设三川郡。二年，派蒙骜攻打赵，平定太原。三年，蒙骜攻打魏的高都和汲，并占领了他们。蒙骜又进攻赵国的榆次、新城、狼孟，攻占了三十七座城。四月间发生日食。王龁攻打上党，开始设置太原郡。魏将无忌率五国的军队反击秦军，秦军退到黄河以南。蒙骜打了败仗，解脱围困撤离了。五月丙午日，庄襄王去世，儿子嬴政登位，这就是秦始皇帝。</p><p>秦王政立二十六年，初并天下为三十六郡，号为始皇帝。始皇帝五十一年而崩，子胡亥立，是为二世皇帝。三年，诸侯并起叛秦，赵高杀二世，立子婴。子婴立月余，诸侯诛之，遂灭秦。其语在始皇本纪中。</p><p style="color:#967d63;">秦王嬴政即位二十六年，开始合并天下，设立三十六郡，号称始皇帝。始皇帝五十一岁去世，儿子胡亥即位，就是二世皇帝。二世三年，诸侯纷纷起来反叛秦朝，赵高杀死二世，拥立子婴为帝。子婴即位一个多月，诸侯又杀死他，于是秦朝灭亡。详细叙述见《秦始皇本纪》中。</p><p>太史公曰：秦之先为嬴姓。其后分封，以国为姓，有徐氏、郯氏、莒氏、终黎氏、运奄氏、菟裘氏、将梁氏、黄氏、江氏、修鱼氏、白冥氏、蜚廉氏、秦氏。然秦以其先造父封赵城，为赵氏。</p><p style="color:#967d63;">太史公说：秦的祖先姓赢。他的后代分封各地，以封国为姓，有徐氏，郯氏、莒氏、终黎氏、运奄氏、菟裘氏、将梁氏、黄氏、江氏、脩鱼氏、白冥氏、蜚廉氏、秦氏。但秦因其祖先造父封于赵城，也称为赵氏。</p>
<div class='pn'><p class='pre'>上一节：<a href='第四章-周本纪-段译.html'>第四章-周本纪</a></p><p class='next'>下一节：<a href='第六章-秦始皇本纪-段译.html'>第六章-秦始皇本纪</a></p></div></body>
</html>
